<div dir="rtl">

### تدریس (کلاس حل تمرین)

در درس‌های مبانی و پیش‌رفته، علاوه بر تدریس استاد، کلاس‌هایی مجزا توسط تی‌ای‌ها برگزار می‌شود. معمولا در این کلاس‌ها مفاهیمی مرتبط با درس که استاد به دلایلی تدریس نمی‌کند تدریس می‌شود. 

معمولا دلایل شامل موارد زیر است:

+ زمان کلاس اصلی اجازه نمی‌دهد
+ مطلب مربوط به تکنولوژی است و نه مفاهیم و با مرور زمان کهنه می‌شود
+ قرار نیست در ارزشیابی مورد ارزیابی قرار بگیرد.

نمونه مباحثی که در این کلاس‌ها آموزش داده می‌شود:

+ استفاده از ورژن کنترل (معمولا گیت)
+  استفاده از سیستم‌های build و یا مدیریت وابستگی مثل makefile و maven یا محیط توسعه نرم‌افزار مثل intellij idea
+ تکنولوژی‌های موردنیاز برای پروژه مثل javafx یا SDL
+ امکانات نسخه‌های جدیدتر زبان (مثلا جاوای جدید یا ++C جدید)
+  زبان‌های برنامه‌نویسی دیگر مثل پایتون!
+ امکانات تکمیلی زبان مثلا عبارات منظم (regular expression) یا void pointerها
+ مطالب تکمیلی درمورد مباحث کلاس
+ حل تمرین و مثال از مباحث کلاس 
+ پاسخ به سوالات دانشجوها
+ راهنمایی در مورد سری جاری تمرین
+ حل چندسوال از سری قبل



برای برگزاری این کلاس‌ها باید به نکات زیر توجه کرد:

+ داشتن اطلاعات از درس استاد: مباحثی که مطرح شده و مباحثی که در جلسات آینده مطرح می‌شود. برای این منظور مثلا خوب است با یکی از دانشجویانی که سر کلاس‌ها مرتب حاضر می‌شود ارتباط گرفت و با او هماهنگی‌های لازم را انجام داد.
+ مرور تمرین‌ها و دسترسی داشتن به سولوشن آن‌ها: اکثرا سوالاتی مطرح می‌شود درمورد تمرین‌های سری‌های قبلی یا فعلی و شخص برگزار کننده باید بتواند پاسخ دهد. توصیه می‌شود قبل از رفتن به کلاس خودش یکبار سوال را خوانده و اقدام به حلش کند یا حداقل سولوشن آن را کاملا بررسی کند.

+ تسلط روی مباحث جاری و اندکی جلوتر و عقب‌تر از درس استاد: دانشجویان چه ضعیف و چه قوی ممکن است سوالات چالش برانگیز بپرسند. مثلا اینکه «چرا تایپ بولین یک بیت نیست و ۸ بیت معادل یک بایت فضا می‌گیرد»
+ اعتماد به نفس: در ادامه قسمت قبل، جدا از داشتن دانش و تسلط، لازم است در مواجهه با سوالات چالش برانگیز اعتماد به نفس را حفظ کرد و با آرامش به سوال جواب داد. اگر هم جواب سوالی را نمی‌دانیم می‌توان گفت که بعد از کلاس در این مورد بحث کنیم یا مثلا با هم سرچ کنیم یا مثلا بگوییم در درس X می‌خوانیم. 
+ توانایی مدیریت کلاس: با توجه به اینکه کلاس تدریس‌یار کلاس اجباری نیست و اختلاف سنی با دانشجویان بسیار کم است اهمیت پیدا می‌کند. باید ترکیبی از راحت‌گیری (برای دفع نکردن مخاطب) و سخت‌گیری (برای از دست نرفتن کلاس) برقرار کرد. 
+ تعیین سطح مطالب برای کلاس: اگرچه گفتن نکات جدید و جالب، جذاب به نظر می‌رسد اما باید با توجه به سطح دانشجویان این مورد را سنجید، مثلا اگر دانشجویان در مطالب اصلی و تمرین‌ها ضعف دارند، بهتر است روی همان مباحث تمرکز شود و دلیلی ندارد مطالب تکمیلی گفته شود. 
+ آماده کردن مطلب: همانطور که در قسمت اول و دوم گفته شد، چه گفتن مطالب جدید و چه مرور مطالب قبلی نیازمند آماده کردن مطلب است، مثلا برای گفتن مطالب جدید، خواندن و مرور داکیومنت‌ها، آماده کردن چند تصویر برای تقریب به ذهن و آماده داشتن چند نمونه‌کد برای بررسی (و احیانا بازنویسی در زمان کلاس) می‌تواند موثر باشد. برای مرور مطالب قبلی، مرور اسلایدهای استاد قبل از کلاس حل تمرین، پرسیدن سوالاتی که احتمالا دانشجو می‌پرسد از خود و تسلط به تمرین جاری دانشجویان (حل کردنش یا حداقل خواندن دقیق سوال و مرور سولوشن) می‌تواند مفید باشد. 
+ وقت کلاس: در مورد اینکه چقدر زمان لازم است، کمی اختلاف نظر وجود دارد! با توجه به اینکه چه مطالبی قرار است تدریس شود وقت می‌تواند بیشتر و کمتر شود اما حدود ۹۰ تا ۱۲۰ دقیقه به ازای ۲*۹۰ دقیقه کلاس درس مناسب به نظر می‌رسد. البته هستند تدریس‌یارانی که ۲×۱۲۰ دقیقه در هفته تایم در نظر می‌گیرند اما به نظر خسته کننده می‌شود.
+ قبل از امتحان‌های میانترم و پایانترم خوب است یک جلسه فقط به پرسش و پاسخ و حل نمونه سوالات ترم‌های گذشته اختصاص یابد، این جلسه برای دانشجویان معمولا مفید است و اگر از پیش گفته شود بیشتر در آن شرکت می‌‌کنند.



همانطور که دیدید کسی که سر کلاس حل تمرین می‌رود باید تسلط خوبی به مباحث داشته باشد و وقت زیادی بگذارد، اگر بخواهم فقط یک ساعت درهفته کلاس مفید برگزار کند، حداقل باید ۳−۴ ساعت زمان بگذارد. ضمن اینکه دانشجوها اکثرا با کسی که سر کلاس حل تمرین می‌آید راحت‌تر هستند و سوالاتشان را از این شخص می‌پرسند پس از این نظر نیز باید در دسترس و آماده پاسخگویی باشد.



خیلی اوقات خود هدتی‌ای سر کلاس‌ها می‌رود، مزیت این روش این است که فقط یک نفر لازم است هماهنگ با استاد انجام دهد (برای اینکه درس به کجا رسیده و .. ) و بر تمارین مسلط باشد و از کل تیم زمان کمتری گرفته می‌شود، همچنین هد می‌تواند سر کلاس حل تمرین (که جایی است که بیشترین تعامل با دانشجو وجود دارد) تصمیمات لازم را بگیرد مثلا تمرین را تمدید کند یا یک سوال سخت از تمرین را حرف کند یا .. 

عیب این روش این است که وقت بسیار بیشتری از این شخص گرفته می‌شود.



یک امکان دیگر این است که برای هر جلسه تی‌ای متفاوتی انتخاب شود و سر کلاس برود، در این روش فشار زیادی به کس خاصی نمی‌آید و هرکس می‌تواند برای جلسه تدریس خودش وقت گذاشته و آماده شود و ممکن است مطالب غنی‌تری را شاهد باشیم اما ایرادات زیر را دارد:

+ اکثر افرادی که تدریس می‌کنند تجربه تدریس ندارند و با ۲-۳ جلسه در ترم هم تجربه خاصی کسب نمی‌کنند و از این نظر کیفیت کلاس افت می‌کند.
+ خیلی از افراد علاقه‌ای به تدریس ندارند و صرف بودن در تیم حل تمرین باعث می‌شود مجبور شوند تدریس کنند و برایشان سخت و عذاب‌آور خواهد بود.
+ هیچ‌کس با دانشجویان صمیمی نمی‌شود و فیدبک‌ها بسیار کمتر به تیم می‌رسد، در حالی که فیدبک‌ها با ارزش‌ترین چیز در بهبود تیم هستند.

به نظر می‌رسد یک حالت بینابینی که مثلا ۲ نفر همواره سر کلاس بروند و مطالبشان با هم هماهنگ باشد ایده‌آل است. فقط باید در نظر داشت که این افراد باید سرکلاس همدیگر را تایید کنند و احیانا با گفتن نکات متفاوت باعث گیجی دانشجو نشوند. مثلا اگر یک هد و یک تی‌ای دیگر سر کلاس می‌روند، تی‌ای دیگر از جانب خودش تمرینی تمدید نکند یا قولی به دانشجویان ندهد.

همچنین می‌توان یک‌نفر را مسئول کلاس حل تمرین گذاشت و اکثر جلسات را خودش برود، اما اگر به دلایلی (مثلا این جلسه مشغولیت دیگری دارد یا شخص دیگری به این مطلب مسلط‌تر است) کس دیگر را به جای خودش بفرستد ولی باید تمام نکات را با ایشان در میان بگذارد، مثلا پاسخ به سوالاتی که ممکن است دانشجویان بپرسند (در مورد سوالات و مهلت تمرین یا ...). حتی بهتر است در همین زمان در کلاس حضور داشته باشد. 



توصیه: خوب است تکه‌کد‌های آماده شده در organization گیتهاب قرار بگیرند تا تی‌ای‌های بعدی بتوانند همان‌ها را بهبود دهند.

</div>
