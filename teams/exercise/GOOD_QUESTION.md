<div dir="rtl">

# مشخصات سوال خوب

سوالاتی که طرح می‌شوند دارای سطوح و کیفیت‌‌های متفاوت اند، محتوای این صفحه قرار است به بهبود کیفیت سوالات کمک کند.

## ویژگی‌های یک سوال خوب

سوالات طرح شده باید ویژگی‌های کلی زیر را داشته باشند:

- قابلیت حل: با خواندن صورت سوال قابلیت گرفتن نمره کامل وجود داشته باشد، یعنی جزئیات خواسته شده باید در صورت سوال منعکس شوند.
- تست‌کیس‌های معتبر: تست‌کیس‌ها باید مطابق صورت سوال باشند، مثلا بازه‌ی ورودی سوال دقیقا رعایت شود.
- مثال‌های گویا: مثال‌های داخل سوال باید به فهم سوال کمک کنند و در حل نیز کمک کننده باشند، البته انتظار می‌رود همه حالت‌های مرزی در مثال‌ها منعکس **نشوند**.
- متن واضح: دانشجو باید با بار اول یا نهایتا دوم خواندن سوال متوجه بشود سوال از او چه چیزی خواسته است، سوالی که صورتش گنگ باشد سوال **بدی** محسوب می‌شود و نامهموم بودن سوال باعث سختی سوال نمی‌شود.
- زمان و مموری کافی: برای هر سوال باید محدودیت زمان و حافظه تنظیم کرد، محدودیت حافظه و زمان در درس‌های مبانی برنامه نویسی و برنامه‌نویسی پیشرفته باید به گونه‌ای باشد که دانشجو با هر شیوه و الگوریتمی که سوال را درست حل کرد بتواند نمره کامل بگیرد و محدودیت زمان چالش او نشود. در این صورت محدودیت زمان فقط نشان‌دهنده پایان‌ناپذیری برنامه خواهد بود. در صورتی که قسمت امتیازی است و خود الگوریتم حل مدنظر است باید توجه داشت که بازهم باید زمان را قدری بیشتر در نظر گرفت.
- ذکر محدودیت حافظه و زمان: باید این اعداد در خود صورت سوال نیز نوشته شوند، البته می‌توان آنچه در صورت سوال نوشته می‌شود را اندکی کمتر نوشت.
- سولوشن: بدیهی است که اثبات قابل حل بودن سوال، ارائه یک سولوشن با تکیه بر مطالبی است که تا کنون تدریس شده. سوال بدون تست‌کیس و سولوشن معتبر فاقد ارزش است.
- طراح سوال: لازم است بالای صورت سوال به نام طراح سوال اشاره شود.
- شناسنامه: خوب است هر سوال شناسنامه‌ای شامل سطح سوال، محتوای مورد پوشش و زمان تخمینی برای حل داشته باشد. البته زمان تخمینی باید نسبی باشد مثلا «متوسط» یا «خیلی زیاد». ذکر دقیق ای مورد باعث ناامیدی دانشجوها می‌شود.
- حجم کد: حجم کد جواب باید متناسب با سطح سوال باشد، مثلا یک سوال آسان نباید بیهوده حل طولانی داشته باشد، مثلا کدی که قرار است در آن حلقه استفاده نشود نباید در آن ۱۰ مرتبه یک چیز را تکرار کرد. (مگر در موارد خاص با هماهنگی)
- زمان لازم: زمان لازم برای یک سوال نباید خیلی طولانی باشد، سوال خیلی طولانی اغلب یا حل نمی‌شود یا فرسایشی می‌شود. سوال طولانی اگر ایده خوب داشته باشد می‌تواند به چند سوال شکسته شود. توجه شود که نیاز به نوشتن برنامه های بزرگ و طولانی در پروژه پاسخ داده می‌شود.
- طول سوال: سوال باید شامل نکات حل سوال بشود و از زیاده‌گویی و داستان‌سرایی هایی که حل سوال را سخت می‌کنند پرهیز شود.
- داستان در سوال: می‌توان برخی سوالات را با داستان بیان کرد اما باید دقت داشت که تمام تست‌کیس‌ها باید با داستان مطابقت داشته باشند. مثلا تست‌کیس های خاص به گونه‌ای نباشند که داستان سوال نقض شود.
- تست‌های خاص: تست‌کیس ها باید شامل حالت‌های مرزی و خاص هم بشنود اما حدود ۱۰ درصد از تست‌کیس‌ها به این موضوع اختصاص پیدا کنند و مابقی به حالت‌های معمولی بپردازند.
- تعداد تست‌ها: تعداد تست‌ها لزومی ندارد زیاد باشد اما حداقل ۱۰ تست ضروری به نظر می‌رسد. برای این منظور می‌توان از نوشتن برنامه‌های تولید کننده رندوم استفاده کرد. مثلا [این](https://github.com/rsharifnasab/ta_utils/tree/master/test_case_generator). در این صورت مثلا می‌توان ۵ تست دستی و ۹۵ تست رندوم تولید کرد.
- سوالات با بازه محدود جواب (مثلا فقط جواب yes no) قابلیت این را دارند که دانشجو با ارسال یک پاسخ print("yes") بیش از نصف نمره را کسب کند، برای این منظور یا باید طراحی سوال را عوض کرد و مثلا یک عدد از نتیجه خواست یا اینکه قانون گذاشت که برای کسب نمره از این سوال باید حتما نمره‌ی بالای ۸۰ اخذ شود.
- برای سوالاتی که یک جواب واحد ندارد و مثلا قرار است ۱۰۰ عدد را بدون ترتیب چاپ کنند، یا اینکه حجم خروجی خیلی زیاد می‌شود (مثل سوال هانوی) می‌توان از tester نیز استفاده کرد. (در قسمت مربوطه بخوانید.)
- حتما به ترتیب سری‌های تمرین دقت کنید و مثلا در سری تابع از آرایه که هنوز تدریس نشده سوالی مطرح نکنید.



## ویژگی‌های یک سری تمرین خوب

یک سری تمرین از یک مبحث تشکیل می‌شود و شامل چندین سوال و یک ددلاین واحد است، معمولا تعداد سوالات یک سری بیشتر از یکی است اما بودن فقط یک سوال هم مانعی ندارد!

مواردی که باعث می‌شود یک سری تمرین خوب باشد موارد زیر است:

- محتوای مورد پوشش: محتوای مورد پوشش سوالات غیرامتیازی باید مفاهیم تدریس‌شده باشد و باید حتی‌الامکلان گستره‌ی پوشش سوالات را بالا برد.
- نگاهی بر مباحث قبلی: استفاده از مفاهیم و مباحث قبلی همین درس اجتناب ناپذیر است اما باید هدف اکثر سوالات مباحث همین درس باشد.
- گستره‌ی مناسب سطح: سوالات هرسری باید از آسان تا سخت باشد. هیچ سری تمرینی نباید فقط شامل سوالات سخت یا فقط آسان باشد. ترجیحا سوالات از آسان به سخت مرتب شده باشند.
- تناسب با سطح کلاس: سوالات یک سری تمرین باید با سطح کلاس متناسب باشند، مثلا طوری نباشد که ۷۰ درصد افراد یک درس نتوانند هیچ نمره‌ای از سری بگیرند یا مثلا همه افراد نمره کامل بگیرند. البته تنظیم این مورد از پیش سخت است و باید تجربه ترم‌های قبل و سطح سوالات قبلی را ملاک قرار داد. همچنین می‌توان در زمان تمرین تغییراتی مثلا اختیاری کردن یا ساده کردن یک سوال را انجام داد.
- مهلت کافی: در شرایط معمولی انتظار می‌رود یک تمرین حداقل ۹−۱۰ روز زمان داشته باشد تا دانشجویان بتوانند در طول زمان به سوالات فکر کنند. در شرایط خاص مثل انتهای ترم یا ترم کوتاه باید حداقل ۷ روز کامل را برای تمرین در نظر گرفت (هرچند در تداخل با تمرین قبلی) چرا که دانشجویان ممکن است فقط روزهای خاصی از هفته امکان وقت گذاشتن روی تمرین را داشته باشند. بدیهی است باید حجم تمرین نیز با مهلت آن متناسب باشد.
- پنالتی: منظور از پنالتی، امکان ارسال تمرین پس از ددلاین با کسر درصدی از نمره است. این مورد می‌تواند بسته به صلاحدید استاد فعال یا غیرفعال باشد. توصیه می‌شود زمان پنالتی زیاد نباشد (مثلا حداکثر ۲ روز) چرا که روال تقلب‌یابی و تصحیح و نمره‌دهی را کند می‌کند. همچنین در زمان پنالتی معمولا کدهای ارسالی مشابهت بیشتری دارند.
- تمدید تمرین: از تمدید تمرین باید به شکل جدی اجتناب شود، اما این اجتناب باید در اثر مناسب بودن زمان و حجم تمرین و هماهنگی با تدریس استاد باشد. (در قسمت HEAD TA‌ بیشتر صحبت خواهیم کرد.)
- اسم سری تمرین باید گویا باشد، بهتر است شامل شماره تمرین و مبحث تمرین باشد.



در نظر داشته باشید که با عنایت به همه موارد بالا، هر تمرینی که طرح می‌شود نیاز به پایلوت با دقت دارد، چرا که به شکل تجربی هر سوال ۱-۲ غلط دارد ‌(نگارشی، تست‌ها و ...)

<div dir="rtl">
